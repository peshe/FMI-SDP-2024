# Общи задачи за практикум -- седмица 08

## Задачи за дървета с произволен брой наследници

### Задача 1

Разглеждаме файлова система, в която има два вида файлове:

- **обикновени текстови файлове**, които се характеризират с име и размер в байтове;
- **директории**, които също имат име и съдържат множество файлове в себе си.

Моделирайте файловата система, използвайки дървовидна структура, която има корен `/`, в *C++*, така че да са възможни следните операции:

А) **Добавяне на файл** -- по зададено име (път), където да бъде добавен, и вид (директория или текстов). Например `/home/stoyan/Documents/test.txt` за текстов файл или `/etc/sshd` за директория.

Да се реализира възможност за избор дали несъществуващите директории по пътя да бъдат създавани, когато се добавя директория: Ако се избере да, то всички директории по пътя биват създадени, ако те не съществуват. В противен случай, да се хвърли изключение и файлът да не бъде добавян, ако има несъществуващи.

Да се хвърли изключение и когато пътят е невалиден: Добяване на текстови файл в несъществуваща директория, добавяне на файл като дете на текстови файл и така нататък.

Б) **Премахване на файл** -- по зададен път, например `/home/stoyan/Documents/test.txt`.

Реализирайте възможност за избор дали съдържанието да бъде изтривано при премахване на директория: Ако се избере да, то се премахва директорията и съдържанието ѝ, в противен случай състоянието не се променя, като се хвърля подходящо изключение.

Да се хвърли изключение и когато пътят е невалиден.

В) **Извеждане на файловете**, в зададен формат: На първия ред е коренът на файловата система, а всички негови подфайлове да се извеждат отместени наляво с табулация. По същия начин за останалите директории и файлове.

Пример:

```
/   // Това е коренът на файловата система
    Общи
        Седмица_02
            README.md
            solutions
                task_01
                    DynArrayBool.inl
                    README.md
                    test.cpp
        Седмица_03
            README.md
            solutions
                task01.cpp
                task02.cpp
                task03.cpp
                task04.cpp
                task05.cpp
                task06.cpp
                task07.cpp
    ... // Премахнато за краткост
```

Г) **Извеждане на файловете**, заедно с техните **размери**: За обикновени файлове, това е размерът им, а за директории -- сумата от размерите на файловете в тях. Форматът да бъде подобен на В), като до името на файла се извежда и неговия размер, но редът на извеждане е „обърнат“, тоест коренът и съответно сборът на всички размери е последен.

Д) **Запазване на файловата система във файл**, който да може да бъде прочетен при следващо изпълнение на програмата: Реализирайте функционалности за сериализиране и десериализиране на класът, който моделира файловата система, към подаден поток.

## Задачи за двоични дървета

### Задача 2

Решете задача [**Tree: Huffman Decoding** в HackerRank](https://www.hackerrank.com/challenges/tree-huffman-decoding/problem).
